Autentický deníkový zápis je psán tajným písmem zleva doprava. Člověk se to naučí snadno, ale číst se dá jenom v zrcadle. Uzlování písmen trochu trvá, takže text obsahuje zkratky a tajné značky srdce=láska, zamilovat se, mmch= mimochodem. Inkoust po letech dost vybledl. Kromě deníků jsem vedla také podrobné soupisy příjmů a výdajů. Takže výdajů.

2. 1. 00
Včera jsem si dala silný dietní útlum a teď je mi dost špatně z cukroví, které jsem jedla u Helclů, Dáši a u babičky Marušky- tady jsem jedla i sýrové pečivo a obložený krajíc chleba, odkud jsem ale sundala salám. Moc doufám, že tento dvoudenní hřích na mě vidět nebude (mmch. Jsem večeřela i o Vánocích) a že se vrátím k elfímu režimu. Otevřela jsem Helclovkám a Dáše temné komnaty své černé duše a řekla jim také, že klíčem může být pouze L. (já ale věřím, že i M. B., nebo jiný borec, (tř H. P., ale na toho je zakázáno myslet). Ach L !!! 
Napadlo mě, že kdyby mě viděl P.R.,asi by se do mě ne/znak srdce/, že jsem hubená, protože už nejsem. Helclovky mi řekly, že je dobře, že jsem normální, že ze mě šel o prázdninách strach, jak jsem byla kost a kůže, suchá jako ty hysterky, co táta nemá rád. A říkala jsem, že se bojím, že mám prdel a že jsem zase tlustá a Kamilka mi řekla, že koukala, že nohy mám stále hubený. Chytala mě depka. Mám z ní strach, mám strach z obezity.
Mám strach, abych si něco zbytečně nenamlouvala a pak nebyla zklamaná, ale před prázdninama nám přál M. B. veselé vánoce a koukal se při tom na mě. Delší pohled.(Nina jela na prázdniny do Německa.) Občas myslím na to, že on umí určitě dobře líbat.
S L. si dovedu představit dlouhé skvělé kecavosti, výborné porozumění, vtípky atp. .
