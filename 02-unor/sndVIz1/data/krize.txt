Každej den v tejdnu
začíná stejně
teda tak, že nechce se mi vstát
zírám z okna
na papírový město 
a přesto
každej den musím si přiznat
že i kdybych stokrát chtěla,
tak ho nezbořím
chtěla bych aby ho spojil plamen
od řeky až po nebe
ale nikdy ani nedoutnalo
kdy se mi tohle stalo
je to ztráta vůle i moci
budíky hnětou naše pěsti jako těsto
a právě proto a dokonce i přesto
nikdy neztvrdnou
každej den v tejdnu
začíná stejně
teda tak, že uspávám svojí vinu
v pěstech mám jenom vakuum
v hlavě kocovinu
vyšlapanou cestičkou cupitáme Napoleoni bez armády
pokořit středu, čtvrtek, pondělí
kdy se nám tohle stalo
kdy jsme dospěli?
Bylo to tehdy, když jsem zašlápla to kachňátko?
Malý a žlutý 
dětská noha mu zlomila vaz
ale prosímvás
ke mně se chovali stejně
zlomili mi vaz a potom i víru 
že umím postavit město bez papíru
asi mám krizi existence
pošeptal mi vesmír tence
V batohu vláčím zlatý cihly
a doufám, že si za ně koupím pivovar
a nebo aspoň Plzeň
a nebo aspoň Prazdroj
a nebo aspoň Staropramen moudrosti
slovo od srdce a šunku od kosti
věčnou slávu věčný zdroj radosti
a taky firmware na odblokování vlastní hlavy
šlapu chodník a přitom bych chtěla ušlapávat davy
jsme jako Otesánci když sbíráme drobky
rostou nám břicha stejně jako pýcha 
na těstovitý pěsti
na nervózní zaměstnanecký štěstí
sušíme hubu
dřív jsme sušívali aspoň seno
a kytky
a taky Lenina
Teď zíráme na svět potají
skrz svoje Windows
neumíme se usmát bez závorky
jsme z jedný virtuální smečky
místo myšlenek píšeme tři tečky
mám trochu strach
že zakopnu o vlastní práh
protože si nezametám před vlastním vrahem
prosímtě nezdrobňuj všechno, syknul mi do ouška
když tos mě naučil ty, ty máš všechno malý
myslíš snad že mám malý ego?! kontroval
ne, a to mě naučilo poznat paradox
každej jeden z chlapů
je už dávno bez koulí
kromě těch na řetězu
testosteron spolykaly ryby a jim zůstalo kdyby
nemají ohryzek mají už jenom knedlík v krku
škytají únavou
padají 
padá nebe na hlavu padá celý svět
když padá Atlas.cz
A holkám zůstaly komplexy a mikrofony
ale ony 
mají ptáka aspoň na čelence
a jako vesmír šeptají pak tence
mám asi krizi existence
