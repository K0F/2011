V první řadě vítám v dnešní schůzi zástupce "Národní rady československé", kteří včerejšího dne dostavili se mezi nás aby odevzdali manifestaci a deklaraci svou, kterou dne 30. října přijali a na níž se usnesli, že jedině a výhradně ve spojení s vámi a v uskutečnění československého státu uskutečnění svých tužeb.

Dovoluji si dále sděliti, že v místnostech Národního výboru přijali jsme čtyři Francouze, kteří po obdržení zpráv v Německu o převratu v Čechách utekli a spěchali do Čech, pomáhat nám proti Němcům, jak se vyjádřili. Byli přivítáni a umístěni na útraty Národního výboru a dáni velitelství k disposici. V Německu vykonali cestu 170 km v noci putujíce jedině dle kompasu.

Ohledně České spořitelny učiněno opatření, aby byla dána pod kuratelu presidenta Kosiny. Komisařem jmenován pan Malkovský, okresní hejtman s příslušným upozorněním ohledně tamnějšího hospodářství. Vrchní státní návladní Sedláček dán na dovolenou a na místo něho jmenován pan Malijovský, státní zástupce v Hoře Kutné.

Ku zprávám o Červeném Kříži dodávám, že byla učiněna opatření, aby bylo provedeno likvidování a převzetí Červeného Kříže do naší správy, a sice stane se tak v úterý ve smíšené komisi složené z pěti členů z Červeného Kříže.

Toto převzetí a likvidace bude vyžadovati několik dnů a je tedy třeba, aby do té doby bylo posečkáno se zprávami, které se objevily a které by snad, dokud nebude vyúčtováno, mohly zbytečně rušiti naší veřejnost.

Znovu jsme byli nuceni vydati včerejšího dne vyzvání na naše okresní výbory národní. Docházejí nás totiž stále ještě zprávy o tom, že samovolně zakročuje Narodní výbor okresní, sesazuje úředníky a dávaje podnět a možnost pak i jednotlivci zakročovali a vyvolávali tak zbytečně nejistotu, nebo někde přímo zmatky.

V prvních dnech se to sneslo a bylo to možno, nyní je ale nejvýš na čase, aby nejrychleji bylo od takové činnosti upuštěno, aby se pořádek do jisté míry autorita našich úřadů a našeho vlastního úřadu byla udržela. Jest to tím více třeba, poněvadž právě v poslední době problém aprovisační a otázka demobilisační, převedení válečného hospodářství ve stav normální jsou tak velké úkoly, že jen při naprosto pevném a hladkém úřadování státních úřadů bude možno je provésti. Kdyby nynější stav nejistoty a stálého takového pohybu měl trvati nadále, pak přirozeně je velice těžko, aby tyto úkoly naše byly dosaženy. Je tedy nutno, aby v tom směru pánové z pléna pokud se jim naskytne příležitost působili a jakož i naše žurnalistika. Dnes shledáváme, pokud se týče existence národních výborů okresních, že ji lze jen odůvodniti tím: Podporovati všechny akce, které směřují k hladkému provedení aprovisace a demobilisace a odstranění nezaměstnanosti, kteréžto otázky doléhají s takovou tíhou na náš mladý stát.

Správa v předešlém sezení dotkla se také nedostatku drobných peněz v oběhu, takže bylo nutno znova se touto záležitostí zabývati. Učinili jsme jisté opatření a sice cirkulářem na venek, aby byl tento oběh peněz podporován a zvýšen, poněvadž v této nejistotě na mnohých místech byly peníze zadržovány. Najmě v několika větších podnicích se objevil nedostatek drobných peněz, a byli jsme nuceni sáhnouti k tomu, abychom výpomocemi umožnili výplatu dělnictva, poněvadž by jinak nastala nemožnost mzdu vypláceti. To je dosud zaviněno nedostatečným oběhem drobných přes to, že dle úsudku všech znalců kolem 10 miliard bankovek je u nás v oběhu. A v akci této musí býti pokračováno a právě projektujeme určitou akci směřující k tomu, jakým bychom zjistili jednak stav oběžných peněz a zároveň abychom znemožnili příliv uměle sem provozovaný.

Dále jsem učinil opatření, abychom surogaci poštovní spořitelny uvedli tím, že Zemská banka byla pověřena, aby prozatím převzala konta stran, které výslovně s tím souhlasí. Ohledně ostatních udržujeme s vídeňskou spořitelnou ještě stálé styky. Byl však pověřen odborník jeden k vypracování zařízení, aby v nejbližší době u nás taková spořitelna uvedena byla v život. Za tím účelem byly již v tento den dány síly do dívčí školy.

Zároveň učinili jsme opatření k zjednání zlatého pokladu státního a ve věci té v nejbližší schůzi přijdeme s určitými návrhy.

Se strany pléna bylo vysloveno přáni, aby uspořádání schůzí bylo upraveno a tím způsobem, aby se jeden den v týdnu věnoval výhradně plenárním schůzím. Presidium sdílí tento názor, poněvadž vidí, že každodenní schůze není třeba a doporučuje se, aby jeden den nejlépe sobota, byl věnován výhradně plenárnímu jednání. Když by byla potřeba mimořádné schůze, ovšem by se zařídila také. To jen k vůli tomu, poněvadž s mnohé strany bylo vysloveno, že každodenní jest příliš mnoho. Pro zasedání budou brzy již upraveny místnosti. Prosí někdo slovo k tomu?

Prof. dr Srdínko:

Myslím, že by to byl příliš náhlý přechod. V době revoluční jest to příliš málo zasedati jednou týdně. Myslím, že by se mohlo zkusit dvakrát týdně a sice vždy půl dne. Dnes máme sobotu, tedy každou středu a sobotu.
